---
permalink: P6
---

 <i class="material-icons ikoon brown400">swap_calls</i>

# Praktikum 6 · Maatriksmodelleerimine

Ülesanne 5  Parendamise ja IT toetuse võimaluste leidmine protsessis

Ülesanne 6  Infoloogiline modelleerimine maatriksite abil

![](https://4.bp.blogspot.com/-ezViD6bDcCM/RxNiCurqWCI/AAAAAAAABU8/j3hgV_XUiXk/s1600/praktikum5.JPG)

## Maatriksmodelleerimise idee

Tabel on väga efektiivne ja laialt levinud info organiseerimise vorm. Tabel on sobiv objektide hulga omavaheliste suhete ülevaatlikuks kujutamiseks, samuti kahe objektide hulga elementide vaheliste suhete kujutamiseks jne.

Ettevõtte äriprotsesside ja nendes liikuva informatsiooni kaardistamisel saadakse küllaltki palju infot. Probleemiks on selle info ülevaatlik esitamine. Kasutatakse mitmesuguseid diagramme, mis sobivad hästi protsessiloogika (äriloogika _business rules_, _business logic_) kujutamiseks, kuid ei anna ülevaadet kogu organisatsiooni infotöötlusest.

Tabel (maatriks) on sobiv esitusviis sellistes kujutusprobleemide lahendamisel. Tabeleid on infosüsteemide arenduses kasutatud süsteemiarenduse alguspäevadest peale. Üks esimesi infosüsteemide arendusmeetodeid, IBMis välja töötatud [Business System Planning (BSP)](https://en.wikipedia.org/wiki/Business_system_planning) põhines tabelitel.

Tänapäeval on maatriksmodelleerimise idee leidnud kehastuse ettevõttearhitektuuri [Enterprise Architecture](https://en.wikipedia.org/wiki/Enterprise_architecture) liikumises.


## CRUD tabelid

Eriti kasulikuks on praktikas osutunud nn. CRUD tabelid. CRUD tabelis on ühes dimensioonis, näiteks ridades loetletud uuritava ala kõik orga­ni­satsioonilised subjektid (töötajad, osakonnad, kasutajad, inimesed, jne.). Teises dimensioonis on loetletud uuritavas alas liikuvad infoobjektid. Rea ja veeru ristumiskohal olevas lahtris märgitakse konkreetse infoobjekti kasutamine või töötlemine. Kasutatakse kodeeringut, mis lihtsamal juhul koosneb neljast koodiväärtusest (kuid neid võib olla rohkem):

`C` (Create) - infoobjekti loomine
`R` (Read) - infoobjekti kasutamine (lugemine)
`U` (Update) - infoobjekti väärtuse muutmine
`D` (Delete) - infoobjekti kustutamine

CRUD tabelist on näha andmete kasutamise kogu pilt uurimisalas ( detailsusastmega, mis on määratud tabelisse võetud infoobjektide ja subjektidega).

## Infoloogiline kuup (kolmemõõtmeline infoloogiline modelleerimine)

Info liikumise uurimisel on kolmeks peamiseks “teljeks” <u>organisatsioon</u> (subjektid, info kasutajad), <u>tegevused</u> (funktsioonid, protsessid) ja <u>info</u> (andmed, dokumendid). Info töötlus on alati vaadeldav punktina kolmemõõtmelises ruumis, mille telgedeks on <u>organisatsioonivaade</u> (subjektid), <u>protsessivaade</u> (tegevused) ja <u>infovaade</u>.

Võib koostada kolm eraldiseisvat tabelit: Organisatsioon – Protsessid, Protsessid – Info, Organisatsioon – Info. Neid kolme tabelit võib käsitada kolmemõõtmelise “infoloogilise kuubi” külgedena.

## Muid tabelmodelleerimismeetodeid

Peak & Guynes(2003) kirjeldavad meetodit ettevõtte IT süsteemide terviklikuks (ettevõtet katvaks) planeerimiseks. Selle meetodi osana kasutavad nad rida tabeleid, mis loogiliselt jätkavad traditsioonilise CRUD tabeliga alustatud rida: 

◦ Äriprotsess – Kriitiline edutegur (_Business Process to Critical Success Factor_)

◦ Infovajadus – Kriitiline edutegur (_Information Need to Critical Success Factor_)

◦ Äriprotsess – IT süsteem või toode (_Business Process to IT System or Product_)

◦ Infovajadus – IT süsteem või toode (_Information Need to IT System or Product_)

◦ Peak, D., Guynes, C. (2003) The IT Alignment Planning Process, _Journal of Computer Information Systems_, Fall, 9-15. 

[Quality Function Deployment (QFD)](https://en.wikipedia.org/wiki/Quality_function_deployment) on kvaliteedijuhtimises kasutatav kompleksne, üksteisega seotud tabelitel põhinev modelleerimismeetod.

[Design Structure Matrix (DSM)](http://www.dsmweb.org/) on huvitav meetod arendusprojekti tegevuste rühmitamiseks, kus eesmärgiks on parem kommunikatsioon projektimeeskonna liikmete vahel. Sõltuvused projekti tegevuste vahel märgitakse tabelisse. Järgneb saadud maatriksi teisendamine – ridade ja veergude ümbertõstmine – millega leitakse üksteisega tihedalt seotud tegevuste rühmad (klikid). Kasutatud nt. Intelis mikroprotsessorite aren­dustööde korralduse parendamisel.
